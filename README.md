<img width="1696" height="950" alt="image" src="https://github.com/user-attachments/assets/4127b123-fa27-4710-94dd-f28371c41ad4" />

# Laboratorio di gruppo sulla progettazione e valutazione dei servizi educativi

### [PEI - PROGETTO EDUCATIVO PERSONALIZZATO DI ANDREA]


#### BREVE DESCRIZIONE DEL CASO
Andrea si presenta come un bambino introverso, quasi completamente mutacico. Fortemente consapevole delle sue difficoltà, che generano in lui del disagio. Non presenta nessuna disfunzione uditiva; palato, lingua e tonsille sono normoconformate.
Andrea ha due fratelli maggiori, di 11 e 13 anni, entrambi appassionati di videogiochi, passione trasmessa anche ad Andrea. I genitori lavorano entrambi in casa, la madre nel seminterrato e il padre in una stanza. Andrea, quando non va scuola, passa il tempo con i fratelli giocando ai videogiochi.
Andrea non è adeguatamente stimolato ad esprimersi verbalmente nel contesto familiare e di conseguenza comunica maggiormente tramite gesti e versi.
All’ingresso nella scuola dell’infanzia Andrea manifesta difficoltà nel distaccarsi dalla madre e ha forti crisi di pianto, in questo momento inizia il mutacismo che termina una volta tornato a casa. La madre riferisce che il bambino ha pochissime interazioni con i coetanei. A scuola partecipa attivamente alle attività proposte finché sente di esserne capace, dopodiché reagisce alla sensazione di inadeguatezza chiudendosi in se stesso. Non comunica verbalmente di sua iniziativa con le maestre, ma prova a rispondere alle loro sollecitazioni.
La produzione linguistica e il dizionario sono qualitativamente e quantitativamente poveri. La comprensione, tuttavia, risulta ampiamente nella norma.
Durante la somministrazione dei test Andrea si è mostrato collaborativo. 
La diagnosi fornita dal professionista privato è:
Disturbo specifico del linguaggio 315.32 (F80.2)
Disturbo fonetico-fonologico 315.39 (F80.0)


#### RILEVAZIONE DEI BISOGNI
Dall’analisi della documentazione presentata e dai colloqui avuti con la famiglia si rileva il bisogno, in particolare da parte della famiglia stessa, di fare in modo che Andrea riesca ad esprimersi sia verbalmente sia tramite la mimica facciale. Questo bisogno nasce da una delle maggiori difficoltà di Andrea, ossia la comunicazione verbale. 
Andrea ha inoltre necessità di lavorare sulle sue capacità attentive, in quanto durante la somministrazione dei test “Coloured progressive matrice” ha mostrato un decadimento costante e progressivo correlato all’aumento della richiesta attentiva. A causa di un deficit della memoria a breve termine Andrea ha anche necessità di lavorare su quest’ultima.
Si evince inoltre la necessità, anche sotto richiesta della madre, di diminuire l’utilizzo dei videogiochi e dei dispositivi elettronici, anche per i suoi fratelli. 
Infine emerge il bisogno di aumentare la sicurezza di Andrea nelle sue capacità per evitare la reazione di chiusura e mutacismo che essa genera.
 
#### OBIETTIVI GENERICI E SPECIFICI
Analizzati i bisogni, si propone un elenco di obiettivi su cui fondare il progetto educativo di Andrea. Ogni obiettivo generale sarà suddiviso in obiettivi specifici volti a semplificare l’intervento e la valutazione dei risultati.

* Sviluppo delle capacità comunicative e linguistiche
  + Mostrare iniziativa nell’espressione linguistica dei bisogni primari
  +  Salutare i compagni, le maestre e le persone conosciute all’ingresso e all’uscita dalla scuola
  + Nominare ad alta voce semplici immagini con l’utilizzo di albi illustrati
 
* Migliorare le capacità attentive e la MBT
  + Riuscire a concentrarsi in una attività sedentaria (puzzle, disegno, lettura) per 15 minuti
  + Seguire una serie di istruzioni semplici predefinite (routine della mattina, dei pasti, della sera)
 
 
* Ridurre l’utilizzo dei videogiochi e dei dispositivi elettronici
  + Limitare l’utilizzo dei dispositivi a 4 ore tra mattina e pomeriggio, con ulteriore diminuzione graduale
  + Aumentare il tempo dedicato alla convivialità familiare 
 
 
#### METODOLOGIE, STRATEGIE E TECNICHE DI INTERVENTO
Per migliorare la fiducia di Andrea nelle proprie capacità linguistiche, affrontare la difficoltà a esprimersi verbalmente e allenare le sue capacità attentive si prevede l’intervento dell’educatore.

Il suo intervento si compone inizialmente di incontri bisettimanali della durata di 50/60 minuti per costruire una relazione di fiducia; per poi ridurre gradualmente la frequenza in base ai progressi dell’utente. 
 
In questi incontri l’educatore potrà mettere in atto alcune tecniche per incrementare la produzione linguistica e le capacità attentiva di Andrea:
* La conversazione graduale è una tecnica che mira a stimolare l’iniziativa del bambino a comunicare i suoi bisogni primari. L’educatore pone al bambino domande che prevedono risposte semplici come si o no, e progressivamente aumenterà la difficoltà in modo che lui articoli risposte più complesse. L’obiettivo finale di questa attività è quello di indurre il bambino a esprimere verbalmente i suoi bisogni primari.
* Il gioco comprende esercizi di barrage di figure, barrage di semplici sequenze ed esercizi in cui Andrea dovrà trovare le differenze tra due immagini simili tra loro; questi lavori sono finalizzati ad allenare e prolungare le capacità attentive dell’utente
* L’educatore può proporre degli albi illustrati con immagini semplici e facilmente riconoscibili dal bambino, il quale dovrà nominarle ad alta voce. Questa attività migliorerà le capacità semantiche di Andrea e accrescerà il suo vocabolario.

Per ridurre l’utilizzo dei dispositivi elettronici si propongono ai genitori varie attività e strategie da attuare nell’ambiente domestico.
* I genitori possono utilizzare la strategia del tempo limitato per impostare nei dispositivi elettronici utilizzati da Andrea, un limite di tempo di massimo quattro ore al giorno (2 ore la mattina e 2 la sera). Per fare questo i genitori possono usare apposite app di monitoraggio. 
* Per impiegare il tempo libero si consigliano attività sportive gradite al bambino o attività all’aperto insieme ai familiari.

Per stabilire una comune linea di azione in vista del conseguimento degli obiettivi prefissati riguardo all’ambiente scolastico, si prevede un colloquio conoscitivo con gli insegnanti che lavorano con il bambino a scuola.
Si propongono agli insegnanti alcune attività da svolgere con il gruppo classe per agevolare l’interazione tra i bambini, come il gioco del “passaparola” e attività di puzzle cooperativo. 
 
Inoltre si propone alla famiglia di consultare un logopedista e uno psicologo per attuare con Andrea interventi più specifici di loro competenza.
 
#### STRUMENTI DI VALUTAZIONE (EX ANTE, IN ITINERE, EX POST)
La valutazione ex ante è stata effettuata attraverso la consultazione di una precedente valutazione psicodiagnostica di Andrea, l’analisi dei bisogni e del contesto e la definizione degli obiettivi. 
Il monitoraggio e la valutazione delle attività saranno svolti costantemente in itinere attraverso colloqui telefonici e in presenza con la famiglia, questionari e interviste informali all’utente, osservazione diretta e automonitoraggio da parte dell’educatore con schede e griglie di rilevazione dei comportamenti problema. 
La valutazione finale sarà effettuata mediante l’analisi dei risultati, ovvero osservando in modo diretto l’impatto concreto del progetto e confrontando i dati raccolti ex ante con quelli ex post.


